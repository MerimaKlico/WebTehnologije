
   
            Muzej književnosti i pozorišne umjetnosti BiH osnovan je 1961 godine kao Muzej književnosti, a šesnaest godina poslije ustrojen je kao Muzej književnosti i pozorišne umjetnosti BiH. Pripreme za formiranje Muzeja teku još od 1955. godine kada je buduća direktorica (tada kustos za književne zbirke u Muzeju grada Sarajeva) književnica Razija Handžić dala ideju o njegovom profilu.

            Književna i pozorišna građa koja se čuva u Muzeju raspoređena je u zbirke pojedinih značajnih književnika i pozorišnih djelatnika (glumaca, operskih i baletskih prvaka, redatelja, scenografa, kostimografa), kao i bosanskohercegovačkih pozorišnih kuća. Zbirkama rukovode kustosi, viši kustosi i muzejski savjetnici koji sistematiziraju, inventarišu i pripremaju dokumentarnu građu za stručno i naučno proučavanje i korištenje, te predstavljanje javnosti tematskim i drugim izložbama.

            I danas, kao i ranije postupa se po istim muzeološkim načelima: prikuplja se književna i pozorišna građa (rukopise, prepisku, fotografije, lične dokumente, listove, časopise, knjige i predmete koji su bili u vlasništvu književnika, njihovih nasljednika ili drugih sakupljača, odnosno, pozorišne fotografije scenske i individualne, programe, plakate, scenografske i kostimografske skice, umjetničke slike, portrete i sličan materijal).

            Muzej je smješten u staroj kući pod zaštitom Države, koja pripada sarajevskoj porodici Despić. Za sve vrijeme postojanja zatečeni prostor se prilagođavao potrebama Muzeja, a 1992. godine u prizemlju je dograđena galerija "Mak" - izložbeni prostor koji je znatno unaprijedio muzejsku djelatnost i omogućio bogatiji izlagački program.

            Pored izložbi, promocija značajnih izdanja, književnih i kulturnih priredbi, malih pozorišnih predstava, organizirana je i izdavačka djelatnost: izdate su tri knjige dokumentarne građe (o Petru Kočiću, Svetozaru Ćoroviću, Ivanu Franji Jukiću), zatim časopis "Baština", "Mapu književne baštine BiH", kao i monografiju povodom 40. obljetnice osnivanja Muzeja. Svaku izložbu prati katalog u kome se donosi najsažetiji tematski okvir sa najznačajnijim piščevim ostvarenjima, izvorima dokumentarne građe i izborom kritičke literature.
                      
   
      